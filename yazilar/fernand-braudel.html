<!DOCTYPE html>
<html lang="en">
    <head>
        <meta charset="UTF-8" />
        <meta http-equiv="X-UA-Compatible" content="IE=edge" />
        <meta name="viewport" content="width=device-width, initial-scale=1.0" />
        <link rel="stylesheet" href="../styles/style.css" />
        <link
            rel="stylesheet"
            href="https://fonts.googleapis.com/css2?family=Libre+Franklin"
        />
        <title>Fernand Braudel - Gerçek Ben Gelecek</title>
    </head>
    <body>
        <header>
            <p><a href="../index.html">GERÇEK BEN GELECEK</a></p>
            <span>Tan Fırat Yılmaz'a Ait Kişisel Blog</span>
            <nav>
                <span><a href="./denemeler.html">DENEMELER</a></span>
                <span><a href="https://www.benimulke.com">BENİM ÜLKE</a></span>
            </nav>
        </header>
        <main>
            <h1>Fernand Braudel</h1>
            <p>11 Mayıs 2018</p>
            Braudel'le üniversitede Mehmet Ali Kılıçbay sayesinde tanıştım.
            Yanlış hatırlamıyorsam bize derste başka kitapların yanında
            Uygarlıkların Grameri'ni de okuma ödevi olarak vermişti. O dönemde
            her gördüğüme saldırıyordum, daha iştahlıydım. Bu kitabı bende bir
            merak uyandırmıştı sanırım. Tabi bunda Mehmet Ali hocanın da etkisi
            olmuştu. Sonra Braudel'in diğer kitaplarına da bakayım dedim.
            Akdeniz Dünyası'nı alıp okudum. İnce bir başka Akdeniz kitabını
            bulup okudum. Braudel zaten bir Akdeniz aşığı, ve Akdeniz
            araştırmacısı en başta. Onu okuduğumda bir Akdeniz ülkesi olup
            Akdeniz'den bu kadar uzak oluşumuza şaşırıyorum doğrusu, ama bu
            bambaşka bir mevzu. Bu aralar, o zamanlar niyetlendiğim ama fırsat
            bulamadığım Maddi Uygarlık'ın yeniden basıldığını görüp okumaya
            başladım. İlk cildi güç bela okuduktan sonra ikinci cildin yarısına
            gelip bırakmıştım. Kaldığım yerden devam ediyorum şimdi bu birkaç
            gündür. Çok zevkli, bir o kadar da ağır bir kitap. O kadar ki
            zamanında Akdeniz Dünyası'nı nasıl okumuşum aklım almıyor. Nitekim
            uçmuş gitmiş okuduklarım. Ama önemi yok bunun. Braudel tek tek
            olaylar değil, bir felsefe, bir bakış açısı veriyor insana.
            Braudel'in okura kazandırdığı en büyük şey, gündelik olayların
            tarihinin ötesine bakabilme yeteneği olsa gerek. Tarih okuru,
            olaylar tarihini, siyasi tarihi okurken özellikle
            duygusallaşabiliyor, ya da öyle demeyeyim de, o günkü kişilerin
            heyecanına kaptırabiliyor kendini. Braudel bunu aşmanızı sağlıyor.
            Çünkü tarih, daha doğrusu hayat, onun da tespit ettiği gibi
            içindeyken pek anlaşılmıyor, denizdeki balık misali. İnsanlar çoğu
            zaman el yordamıyla, zifiri karanlıkta ellerinde bir kibritle
            yollarını bulmaya çalışıyorlar. Neticede yeri geliyor tökezliyorlar,
            iflas ediyorlar, hata yapıyorlar, eylemlerinin sonuçlarını
            kestiremiyorlar, ya da şartlar zaten eldeki seçenekleri
            kısıtlayabiliyor. Bu dün de böyleymiş, bugün de böyle, muhtemelen
            yarın da öyle olacak. Bu sebeple tarihin bir dönemini aydınlatmak
            için zaten kısıtlı bilgiye sahip aktörlerin ifadelerine başvurmak
            tek başına yeterli olmuyor. Bu kitabında kapitalizmin öncesini
            incelerken, aslında bir bakıma tarihi öncesi ve sonrası diye
            dönemlere ayırmanın anlamsızlığını da çok güzel gösteriyor. Türlü
            somut olgularla, verilerle Braudel işte bunu ortaya koyuyor.
            Girişimci ruh, ilham, tutku... İnsanın bu tür soyut kavramlara
            atfettiği romantik öneme rağmen, tarihe yön veren bunlar değil. Aynı
            bugünkü meslektaşı gibi dünün tüccarı da en fazla kârı elde etmeye
            çalışıyor. Uzak mesafe ticareti ona bu sebeple daha cazip geliyor
            -çünkü kâr oranları çok daha yüksek-. Braudel'in resmettiği tabloda
            hiç de öyle idealist, gelişime kendini vakfetmiş, toplumun
            ilerlemesi için kendini tehlikeye atan bir tüccar/ön-kapitalist yok.
            Sadece hayatta kalmaya, güç kazanmaya, para kazanmaya ve daha fazla
            para kazanmaya çalışan kişiler var. Bu tabloyu çizerken
            varsayımlarla hareket etmiyor, gerçek olayları, rakamları önümüze
            döküyor-ve bunu yaparken bazen sıkabiliyor-. Gerçekçi bakış açısını
            korkunç bir araştırma azmiyle birleştirerek dünün dünyasını
            gözünüzün önünde öylesine ete kemiğe büründürüyor ki, evet,
            diyorsunuz, burası içinde yaşadığımız dünyaya benziyor. Zaten
            Braudel'in gücü de bu. Tüketim toplumu? Yeni bir olgu değil, ortaçağ
            toplumu da tüketmek istiyordu. Kâr odaklı kapitalist zihniyet? Bugün
            olduğu kadar dün de vardı bu. Sadece ticari kârlar endüstriyel
            kârlardan çok daha yüksekti o zaman, bu sebeple kişi ticareti tercih
            ediyordu. Teknik/teknolojik yenilikler? Her dönemde, her çağda vardı
            bolca bunlardan. Ama kişinin ve toplumun bunları benimsemesi
            tekniğin hayatı ne kadar kolaylaştırdığına, pratikleştirdiğine,
            kârını ne kadar arttırdığına ve daha birçok şeye bağlıydı. Bir şeyin
            sadece icat edilivermesi yeterli olmuyordu hiçbir zaman. Kömür M.Ö.
            5. yüzyıldan beri biliniyordu Çin'de. Çinliler daha bu tarihte demir
            döküm tekniğini biliyordu. Buna rağmen kömürün yıldızı ancak
            1700'lerin sonunda İngiltere'de parlayacaktı. Araplar son derece
            üstünken ve imkanları da varken, ne olmuştu da Avrupa açık denizlere
            egemen olmuştu? Çünkü Süveyş Kanalı kendi ellerindeyken, Ümit
            Burnu'nu neden arasınlardı ki? Braudel'in kendisini de,
            vakanüvislikten çıkıp bir bilim haline gelmeye çalışan günümüz tarih
            anlayışının içine yerleştirmemiz gerekiyor tabi. Braudel hem bu
            sürecin bir parçası, hem de sonucu aslında. Büyük adam kültü artık
            tarih yazınında terk edildi gibi, ama bu anlayış topluma(sadece
            bizim toplumumuza değil, tüm toplumlara) egemen hala. İyi bir tarih
            kitabında, iyi bir sanat eserinde gördüğümüzü görürüz. İnsan doğası
            değişmiyor. Kullandığımız kelimeler, diller, araçlar şekil
            değiştiriyor ama yaşama biçimimiz-hayattan beklentimiz,
            uğraşlarımız, hayatta kalmak için yaptıklarımız- aynı kalıyor.
            Braudel gibi, Jung gibi insanların bilimsel araştırma yoluyla fark
            ettikleri bu gerçeği, Dostoyevski gibi, Shakespeare gibi bir sanatçı
            sadece sezgi, ilham ve kişisel gözlem yoluyla ortaya koyuyor. Bu da
            sanatçıyı kuşkusuz daha üst bir mertebeye oturtuyor. Sezebileceğiniz
            her yerde hesaplamaktan nefret edersiniz diyor Nietzsche,
            sanatçılara, doğanın gerçeğini duyanlara. Braudel gücenmesin ama,
            sezebilenlere selam olsun!
        </main>
        <footer>
            <p>© tfy. 2023.</p>
        </footer>
    </body>
</html>
