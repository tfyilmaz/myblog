<!DOCTYPE html>
<html lang="en">
    <head>
        <meta charset="UTF-8" />
        <meta http-equiv="X-UA-Compatible" content="IE=edge" />
        <meta name="viewport" content="width=device-width, initial-scale=1.0" />
        <link rel="stylesheet" href="../styles/style.css" />
        <link
            rel="stylesheet"
            href="https://fonts.googleapis.com/css2?family=Libre+Franklin"
        />
        <title>
            Bir Belgeselin Düşündürdükleri: Ahtapottan Öğrendiklerim - Gerçek
            Ben Gelecek
        </title>
    </head>
    <body>
        <header>
            <p><a href="../index.html">GERÇEK BEN GELECEK</a></p>
            <span>Tan Fırat Yılmaz'a Ait Kişisel Blog</span>
            <nav>
                <span><a href="./denemeler.html">DENEMELER</a></span>
                <span><a href="https://www.benimulke.com">BENİM ÜLKE</a></span>
            </nav>
        </header>
        <main>
            <h1>Bir Belgeselin Düşündürdükleri: Ahtapottan Öğrendiklerim</h1>
            <p>13 Ocak 2021</p>
            <p>
                İlk gösterime girdiğinde gözüme çarpan ama o anda es geçtiğim
                bir Netflix belgeseli vardı, Ahtapottan Öğrendiklerim (My
                Octopus Teacher)… Normalde pek fazla doğa belgeseli insanı
                değilim ama bunda sanki alışılagelmiş doğa görüntülerinin
                ötesinde bir de hikâye var gibiydi. Nitekim bugün Ebru’yla
                birlikte oturup izledik ve bana karmaşık duygular yaşattı.
                Birçok yönden çok etkileyici olan bu belgesel bir adamla bir
                ahtapotun arasındaki ilişkiyi anlatıyor. Benim canımı sıkan da
                bu ilişkinin doğası oldu.
            </p>
            <h3>Güney Afrikalı bir film yapımcısı</h3>
            <p>
                Craig Foster, uzun yıllar çok yoğun çalışmasının sonucunda
                belgeselden, yapımcılıktan, fotoğraftan, kameradan bıkmış
                durumda. Craig atom fiziğine de profesörlüğe de lanet etmiş. Bu
                durum eve de yansımış. Ailesini de bir süredir ihmal etmiş.
                Kafasını dağıtmak, zihnini dinlendirebilmek amacıyla okyanusta
                dalışa gidiyor hemen her gün. Zaten yıllar önce Kalahari
                Çölü’nde çektiği belgeselde yaşadığı hisse de özlem duyuyor. Bu
                his doğayla bir bütün olmak, sadece bir gözlemci olmaktan öte
                doğanın bir parçası olmak, modern insanın o bildiğimiz sancıları
                olan kendine dönme, her şeyi geride bırakıp güneyde bir pansiyon
                ya da hediyelik eşya dükkânı açma hasreti…
            </p>
            <p>
                Foster çocukluk anılarının da bir parçası olan okyanusla tekrar
                bütünleşerek bu sayede çocukluğuna yani özüne dönmeyi ümit
                ediyor. Başlarda okyanusta yüzmek oldukça zorlu bir iş. Suya
                girdiği burun müthiş dalgalı, su soğuk, üstüne üstlük Foster bir
                de tam anlamıyla doğayla bir olabilmek adına tüpsüz dalıyor.
                Kendisi son derece azimli ve hırslı bir kişilik, zaman içinde
                vücudu ısıya alışıyor, ciğerlerinde daha fazla hava tutabiliyor
                ve suyun altında daha uzun kalabiliyor. Okyanus apayrı bir
                dünya, çok çeşitli bitki örtüleri, ormanlar rengârenk görüntüler
                eşliğinde suyun altında bir bilimkurgu filmine konuk oluyoruz ve
                burada acayip acayip canlıların yaşamlarına şahitlik ediyoruz.
            </p>
            <p>
                Günlerden bir gün Foster suyun altında bir ahtapotla
                karşılaşıyor. Ahtapotun o anda sıra dışı bir görüntüsü var çünkü
                vantuzlarıyla bir sürü deniz kabuğunu tutmuş ve böylece
                saklanmış vaziyette. Bir müddet sonra ahtapot silkiniyor ve
                hızla uzaklaşıyor. Foster bir süre ahtapotu gözlemliyor ve bu
                tuhaf hayvan onun merakını celbediyor. Böylelikle insanla
                ahtapotun hikayesi başlıyor. Foster yaklaşık 10 ay boyunca
                istisnasız her gün suyun altına giriyor ve ahtapotun
                maceralarını takip ediyor.
            </p>
            <p>
                Ahtapotla Foster’ın aralarındaki ilişki tek kelime ile büyülü.
                Aslında insan kedilerle, köpeklerle, kuşlarla, evcil hayvanlarla
                kurduğu ilişkinin benzerini başka bir hayvanla kurabileceğini
                hem de bambaşka bir atmosferde böyle bir ilişkinin
                kurulabileceğini hiç hayal edemiyor. İzleyiciyi de yakalayan bu.
                Başlangıçta elinde kameralı, şnorkelli, paletli bu canlı ahtapot
                için bir uzaylı adeta. Foster’ı gördüğünde deniz tabanındaki
                yuvasından hiç çıkmıyor ve doğal olarak korkuyor.
            </p>
            <p>
                Ancak günler ilerledikçe önce kendisini çeken Foster’a bir
                kolunu uzatıyor, onu kelimenin tam anlamıyla selamlıyor. Sonra
                yavaş yavaş ininden çıkıyor ve nihayet görüyoruz ki aralarında
                artık hiçbir bariyer kalmamış. Ahtapot Foster’a sarılıyor,
                birlikte yüzüyorlar. Duygusal bir ilişki, bir sevgi, bir aşk var
                ortada. Foster için her gün ahtapot arkadaşını görmek bir
                zorunluluk halini alıyor, karadayken hep onu düşünüyor, başına
                bir şey geldi mi diye meraklanıyor, endişeleniyor.
            </p>
            <p>
                Benim için can sıkıcı kısım da aslında burada başlıyor. Okyanus
                elbette güllük gülistanlık bir yer değil, türlü türlü
                tehlikelerle dolu. Nasıl ki ahtapot çeşitli balıkları,
                yengeçleri ve canlıları avlayarak besleniyorsa başka bir canlı
                da ahtapotla besleniyor: Köpekbalığı… Çok iyi koku alan
                köpekbalıkları her fırsatta ahtapot dostumuzu avlamaya
                çalışıyor, o esnada ahtapot farklı manevralarla tehlikeyi
                savuşturmaya çalışıyor. Yine bir seferinde bir köpekbalığı
                ahtapotumuzu çok fena köşeye sıkıştırıyor. Foster bu anları
                saniye saniye kaydediyor. Aklından müdahale etmek geçiyor ancak
                doğanın dengesini bozmamak adına hiçbir şey yapmıyor. Sonunda
                köpekbalığı ahtapotun bir açığını yakalıyor ve bir kolunu ısırıp
                koparıyor. Ahtapot perişan halde bir deliğe saklanıyor.
                Köpekbalığı ahtapotu bırakıp gidiyor ancak sonraki günlerde
                ahtapot ölüm kalım mücadelesi veriyor kendi kendine.
            </p>
            <p>
                Foster o anki hislerini anlatırken gözleri doluyor. Bu tavır
                işte, bana saçma sapan ve akıl almaz geliyor. Doğanın dengesini
                bozan ve mücadele edilmesi gereken binlerce olaya şahit oluyoruz
                hemen her gün. İnsan eliyle doğa her gün katlediliyor. Burada
                ise karşında bir canlı var. Bu canlı seninle aynı bedensel
                tepkileri gösteriyor ve aynı ihtiyaçlara sahip. O da senin gibi
                acıkıyor, korkuyor, uyuyor, kavga ediyor.
            </p>
            <p>
                Ruhtan ne anlıyoruz? Belli ki bir ruhu da var. O da senin gibi
                başka bir canlıya karşı hisler besleyebiliyor. Nasıl ki senin
                için o artık diğer ahtapotlardan farklı bir ahtapotsa, sen de
                onun için diğer insanlardan farklı bir insansın. Hafızası var.
                Seninle ilgili anıları var. Bilinçten ne anlıyoruz? Bu canlı da
                aynı senin gibi bilinçli, akıllı, düşünebilen bir varlık. Durum
                böyleyken, böyle bir canlıyı, aranda bağ olan bir canlıyı
                gözünün önünde, doğanın dengesi saçmalığı adına kaderine terk
                etmek bana vicdansızca ve dahası ahlaksızca geliyor. Çünkü
                Craig, yolda yürürken dayak yiyen birini gördüğünde doğanın
                dengesini aklına getirmezdi. Bir şey yapmaya gayret ederdi, en
                azından burada yapılanın yanlış olduğunu düşünürdü, vicdanında
                duyardı. Ama aynı şey şahsen tanıdığı ve her gün görüştüğü bir
                başka canlının başına geldiğinde Craig bir anda basit bir
                gözlemci konumuna çekilebiliyor.
            </p>
            <p>
                Doğanın dengesini bozmama düşüncesi, insanın kendisini Tanrı’nın
                yerine koymasıyla eşdeğer gibi geliyor bana. Kendimizi doğanın
                bir parçası olarak değil de doğanın dışında bir yerde
                konumlandırmak bana çevreciliğin, doğallığın tam zıddı gibi
                geliyor. Şüphesiz okyanusun altında da bir besin zinciri var.
                Ahtapot nasıl ki başka hayvanları öldürerek karnını doyuruyorsa
                kendisi de aynı şekilde yem olabilir. Craig ahtapot başka bir
                balığın ya da yengecin canını alırken de müdahale etmiyor. Yine
                de, bir canlıyı şahsen tanımak, o canlının korunmasına da ayrı
                bir önem gösterilmesi gerektiğini hissettiriyor bana. Zaten
                Craig de besbelli benzer duygular içinde ki ahtapot dostunun
                başına gelen onun vicdanını müthiş sızlatıyor. Sevgi hissettiği,
                bir bağ kurduğu canlının zarar görmesine göz yumuyor çünkü.
            </p>
            <p>
                Craig Foster özüne dönmek için suya girmişti ki bu durum
                psikolojik düzlemde çok simgesel. Su zaten onun dünyaya gelmeden
                önce içinden çıktığı, kendisinin en saf ve temiz halini
                barındıran, şimdi de yeniden doğuşu yaşayacağı simgesel anne
                rahminin ta kendisi. Foster suyun içinde bir yoldaşla, yarenle,
                Hızır’la karşılaştı. Müdahale edebileceği bir olay yaşadı. Ama o
                karışmamayı tercih etti.
            </p>
            <p>
                Foster artık sudan çıkma vakti geldiğinde dönüşümünü
                tamamlayabilmiş miydi? Kendi ifadesine göre cevap evet. Çünkü
                artık oğluyla çok daha iyi bir ilişkisi vardı. Artık birlikte
                dalıyorlar, birlikte vakit geçiriyorlardı. Yine de gerçek
                kurtuluş, gerçek dönüşüm için bu yeterli değil gibime geliyor.
                Gerçek dönüşümün kişinin hayata bakışını, hayat tarzını, canlı
                cansız tüm çevresiyle, kendisiyle ilişkisini kökünden
                değiştirmesi gerekmiyor mu?
            </p>
        </main>

        <footer>
            <p>© tfy. 2023.</p>
        </footer>
    </body>
</html>
