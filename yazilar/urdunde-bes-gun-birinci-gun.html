<!DOCTYPE html>
<html lang="en">
    <head>
        <meta charset="UTF-8" />
        <meta http-equiv="X-UA-Compatible" content="IE=edge" />
        <meta name="viewport" content="width=device-width, initial-scale=1.0" />
        <link rel="stylesheet" href="../styles/style.css" />
        <link
            rel="stylesheet"
            href="https://fonts.googleapis.com/css2?family=Libre+Franklin"
        />
        <title>Ürdün'de 5 Gün: Birinci Gün - Gerçek Ben Gelecek</title>
    </head>
    <body>
        <header>
            <p><a href="../index.html">GERÇEK BEN GELECEK</a></p>
            <span>Tan Fırat Yılmaz'a Ait Kişisel Blog</span>
            <nav>
                <span><a href="./denemeler.html">DENEMELER</a></span>
                <span><a href="https://www.benimulke.com">BENİM ÜLKE</a></span>
            </nav>
        </header>
        <main>
            <h1>Ürdün'de 5 Gün: Birinci Gün</h1>
            <p>8 Ocak 2021</p>
            <p>
                Salgında kapalı kaldıkça ben de hemen herkes gibi rahat rahat
                gezebildiğim günleri hafızamda canlandırmaya ve bir nevi zihin
                gezisine çıkmaya başladım. Bu gezilerin içinde beni en
                etkileyeni hem hafızamda nispeten daha taze yaşadığından, hem de
                doğuya oldum olası farklı –belki de oryantalist denebilecek- bir
                ilgim olduğundan Ürdün oldu. Ürdün’le ilgili yazı yazma isteği
                içimde doğdu ancak bir sorun vardı. Hiçbir zaman gözlem gücü
                kuvvetli bir insan olmadım. Olayların kronolojik sırası, gezip
                gördüğüm mekânların özellikleri, yiyip içtiklerim ve buna benzer
                ayrıntıları hatırıma getirip yazıya dökmek benim için zor ve
                daha önce denemediğim bir girişim olacak. Çünkü oldum olası
                aklımda daha çok bir bakış, bir koku, bir his yer eder. Roman
                okurken de tasvirler beni çok sıkar. Şu binanın dış görünüşü ya
                da bu bahçedeki çiçeklerin nitelikleri ilgimi çekmez bir türlü.
                Her neyse, ben de Ürdün’den aklımda kalanları yazmaya
                çalışacağım ancak okuyan için bu ne derece bir gezi yazısı
                olacak, bilemiyorum.
            </p>
            <b>1.Gün Ceraş</b>
            <p>
                – Amman Amman’da Kraliçe Aliye Havalimanı’na indikten sonra
                öncelikle programımız gereği Ceraş’a devam ettik. Amaç Amman’ı
                öğleden sonraya bırakmaktı. Ceraş başkente yaklaşık 50 kilometre
                mesafede bulunan bir antik kent… Daha doğrusu şu an yaklaşık 50
                bin nüfusa sahip Ceraş isminde bir şehir bulunuyor. Biz modern
                Ceraş’ın içindeki antik Ceraş’a doğru yollandık. Havalimanı
                güneyde, Ceraş kuzeyde, Amman ise tam ortada kalıyor.
                Dolayısıyla havalimanından çıkınca yol üzerinde Amman’ın dış
                mahallelerinden geçerek gitmemiz icap edecekti. Bu da bize
                Amman’la ilgili başlangıçta kısa bir izlenim edinme fırsatı
                sundu. Bir defa trafik. Şoför her ne kadar şehrin merkezine
                girmemeye gayret etse de yine de trafikten kaçamadık. Zaman
                zaman adım adım ilerledik ve trafiğin sıkışıklığı şoförü bile
                şaşırttı. Öyle olunca o günün programlamasında da bir hesap
                hatası yaptığımız anlaşıldı. Çünkü Ceraş’a gidip dönmemiz, orada
                geçireceğimiz zaman ve öğle yemeği molasını da düşününce
                dönüşümüz bayağı sarkacaktı görünüşe göre. Amman’a döndüğümüzde
                belki de hava kararmak üzere olacaktı ve görmemiz gereken
                yerleri göremeyecektik. Aralık ayındaydık. Günler kısaydı ve
                akşamları da soğuktu.
            </p>
            <p>
                Neyse ki gezinin sonunda da Amman’dan dönecektik. Böylece bugün
                göremeyeceğimiz yerleri son güne bırakabilirdik. Bir taraftan
                trafikte boğuşurken programı da bu şekilde düzenlemiş olduk. En
                sonunda geniş yollardan, alt ve üst geçitlerden geçerek Amman’ın
                dışına kendimizi atabildik. Amman neye benziyor? Ankara’ya
                benziyor. Bu iyi bir şey mi yoksa kötü mü, bilemiyorum. Ankara
                benim üniversite yıllarımı geçirdiğim, 6 yıl yaşadığım yer… Ve
                hayır, tıp okumadım. Amman’ı görmek beni biraz geçmişe götürdü.
                Daha doğrusu o anda geçmişe gitmedim ancak şimdi Amman’ı
                hatırlamak bana peşi sıra Ankara’yı hatırlattı ve nedense
                hafızamda Amman’ın tıpkı Ankara gibi yer ettiğini fark etmemi
                sağladı. Gerçekte ilk gördüğümde burayı Ankara’ya benzettim mi?
                Bundan pek emin değilim. Önemi de yok bunun. Ürdün çölün
                ortasında, çorak, sarının hâkim olduğu bir ülke…
            </p>
            <p>
                Gerek Amman’da gerek bütün Ürdün’de 5 gün boyunca bizim doğudaki
                gibi kerpiç evlerden ve yanlarında da kerpiç evlerin renginde
                yeni yapılmış apartmanlardan bolca gördük. Bir taraftan da
                otobüse bindiğimiz andan itibaren rehberimiz bize ülkeyi
                anlatıyordu. Mahir Bey yetmişine yaklaşmış, tepeden kelleşmiş,
                bıyıklı, tostoparlak bir Ürdünlü. Ankara Üniversitesi’nde
                okumuş. Uzun yıllar MTA’da çalışmış. Emekli olunca da ülkesinde
                rehberlik yapmaya başlamış. Bir kızı İstanbul’da yaşıyor. İki
                karısı olduğunu övünerek anlatıyor. Türk olan Ankara’daki
                evinde, Ürdünlü de Amman’da yaşıyormuş. Gerçekten iki karısı var
                mı? Söylediklerinin doğru olup olmadığını kestirmek zor çünkü
                suratında hep belli belirsiz bir gülümseme, daha doğrusu bir
                sırıtış var. Çoğu zaman ilgi çekmek maksadıyla turistlere
                ülkesiyle ilgili abartılı şeyler anlatan rehberlere benziyor.
                Yine de iyi bir adam. Kendince grubun mutlu olması için elinden
                geleni yapıyor. Ancak grupla Mahir Bey’in yıldızı pek
                barışmayacaktı.
            </p>
            <p>
                Havalimanında otobüse ilk bindiğimizde Mahir Bey’in her
                yolculuğa sefer duası okuyarak başladığını belirtmesi gruba o an
                için otantik gelmişti ancak ilerleyen günlerde onun dindar
                kişiliği Ebru’nun ve annemin de bir parçası olduğu modern
                grubumuz için sinir bozucu bir hal aldı. Gerçekten Mahir Bey’in
                dindarlığı bunca zamandır turizmin içinde yer alan, görmüş
                geçirmiş birinden beklenmeyecek kadar demode. Öyle ki
                hayatındaki tek yurtdışı deneyimleri kendi tabiriyle “hacıya” ve
                umreye gitmek olan ilkokul mezunu babaannem bile yanımızda
                olsaydı Mahir Bey’in bazı anlattıklarına katılmayabilirdi. Gerçi
                şimdi düşününce, hayır, katılmayacağı şey olmazdı. Aksine böyle
                bir rehberle gezmekten son derece memnun olurdu ve bir yerden
                sonra Kâbe’yi gezdiren hocayı takip ediyormuşçasına Mahir Bey’i
                dinleyebilirdi.
            </p>
            <p>
                Garip Ürdün’ün yollarından geçerek nihayet Ceraş’a varabildik.
                Ceraş Roma döneminden kalma dev bir kent… Belki de çocukluğumda
                çok gezip gördüğümden, antik kentleri pek sevmem. Şurası hamam,
                burası agora, orası bilmem ne. Tek gördüğüm yıkılıp sağa sola
                saçılmış dev taşlar ve sütunlar olur. Yine de doğruya doğru,
                Ceraş gerçekten etkileyici bir yer. Yaklaşık iki bin yıllık bir
                Roma kenti burası. Muazzam büyüklüğü insanı o devirlere
                götürüyor. İki bin yıl önce bu sokaklardaki koşuşturmayı insan
                ister istemez gözünde canlandırmaya gayret ediyor. Devasa kent
                meydanı belki de Avrupa’da binlerce yıl sürecek meydan kültürünü
                haber veriyor. Bizde nedense yok bu. Ceraş’ta epey uzun vakit
                geçirdik. Artık zaten sarkan programımızı büsbütün çöpe atmamak
                adına Amman’a dönmemiz gerekiyordu. Böylece biz de antik
                Ceraş’la onun giriş kapısına bakan fakir Ceraş’ı baş başa
                bırakarak ayrıldık. Dönüşte yol üzerinde önceden organize
                edilmiş olan lokantada öğle yemeği için durduk. Bahçesi de olan,
                belli ki daha çok turist gruplarının uğradığı büyükçe bir yer
                burası. Neyse ki yemekler fena değildi. Ne tuhaf ki bir yere ne
                kadar turist uğrarsa kalite de kadar düşüyor, o yer gerçek,
                özgün halinden o kadar uzaklaşıyor. Yani görmek, deneyimlemek
                istediğiniz bir yere ne kadar giderseniz o yer de gerçekte o
                kadar uzaklaşıyor sizden. Kuantum mekaniği! Yemekten sonra
                tekrar otobüsümüze doluştuk ve önce Amman’da kısa bir tur atmak,
                ardından da otelimizde dinlenmek amacıyla yola koyulduk.
            </p>
            <p>
                Grubumuz 22 – 23 kişiden oluştuğundan 45 kişilik otobüste
                isteyen istediği gibi rahatça oturabiliyor. Amman’a girdiğimizde
                artık hava kararmıştı. Dinlenmek için doğrudan otele gitmek
                isteyenlere karşı baskın geldiğimizi hatırlıyorum. Neticede
                otobüsü bir yerde bırakarak çarşıda kısa bir yürüyüşte karar
                kılındı. Bir kere Ankara’ya benzettim ya, şimdi düşününce
                Amman’ın çarşısı da Maltepe Pazarı’na benziyor. Burada
                tepelerdeki askılardan sarkan türlü türlü çul çaput, incik
                boncuk, süs eşyaları, marketler, büfeler, sesler, kokular
                birbirine karışıyor. Tek fark pazarın Kızılay’a değil Roma
                Amfitiyatrosu’na yakın olması. Bir süre bu bölgede dolaştıktan,
                bir yerde tatlı yedikten ve sırlanmış çömlek bardakta kahve
                içtikten sonra artık bugüne paydos demenin vakti gelmişti (yoksa
                gelmemiş miydi?).
            </p>
            <p>
                Otobüse binip otele hareket ettik. Otel Amman’ın biraz dışında,
                havalimanı istikametinde kalıyor. Temiz, iş görür bir yer. Ama
                bizim dinlenmekte gözümüz yoktu. Dışarı çıkmak, bir yerde belki
                bir bira içmek ve Amman’ın gecesini de görmek istiyorduk. Ebru,
                annem, ben ve galiba 2 kişi daha, bir, daha doğrusu iki taksi
                çağırdık ve onlardan bizi şehrin piyasa caddesine yani Gökkuşağı
                Caddesi’ne bırakmalarını istedik. Yaklaşık yirmi dakikalık
                yolculuğu ne kadar eğleneceğimizi aramızda konuşarak ve grubun
                kalanının aksine Ürdün gecelerine şahit olacak azınlıktan
                olduğumuz için ne kadar şanslı olduğumuzu kendi kendimize
                düşünerek geçirdik. Amman’ın oldukça modern caddelerinin
                içinden, binalarının arasından geçip de Gökkuşağı Caddesi’ne
                vardığımızda ise tahmin edileceği üzere pek umduğumuzu
                bulamadık. Belki hafta içi olmasının da etkisi vardı ya da biz
                doğru noktayı bulamadık diye kendimi avutmak istiyorum.
                Taksilerin parasını ödeyip indiğimizde öncelikle caddenin sonuna
                kadar gidelim ve keşfedelim istedik. Zaten öğrendiğimize göre
                çok uzun bir mesafe de değilmiş.
            </p>
            <p>
                Bir süre yürüdükten sonra burada aradığımız canlılığı
                bulamayacağımız ortaya çıktı. Sağda solda birkaç dükkân, bakkal,
                arada bir yerde tüm Ürdün’de karşılaşacağımız gibi gösterişsiz
                ve dibine girince ancak fark edilebilen bir tekel bayi ve hepsi
                bu. Kafamızda oturup bir taraftan bir şeyler içip sohbet ederken
                diğer taraftan da yerel müzikleri dinleyeceğimiz bir yer bulmayı
                planlamıştık ancak görünüşe göre en azından burada böyle bir yer
                yoktu. Bir ara camları bel hizasına kadar simsiyah film kaplı,
                içerden müziğin ve kalabalığın geldiği loş bir mekân gördük.
                Türkiye’de olsa böyle bir yere adım atmazdık ancak burada bir an
                için de olsa ilgimizi çekmişti. O anda kapı açıldı ve içeriden
                çıkan birilerine yoğun bir duman da eşlik etti. Belli ki burası
                bir nargile kafeydi ve bizim bu göz gözü görmez atmosfer
                istediğimiz en son şeydi. Bundan sonra sırf boşa gelmemiş olmak
                için biraz daha buralarda oyalandık. Grup oraya buraya dağıldı.
                Kimisi ufak tefek hediyelikler aldı ve sonunda tekrar caddenin
                girişinde bekleyen taksilere binerek otele döndük.
            </p>
        </main>
        <footer>
            <p>© tfy. 2023.</p>
        </footer>
    </body>
</html>
