<!DOCTYPE html>
<html lang="en">
    <head>
        <meta charset="UTF-8" />
        <meta http-equiv="X-UA-Compatible" content="IE=edge" />
        <meta name="viewport" content="width=device-width, initial-scale=1.0" />
        <link rel="stylesheet" href="../styles/style.css" />
        <link
            rel="stylesheet"
            href="https://fonts.googleapis.com/css2?family=Libre+Franklin"
        />
        <title>Aşı Karşıtlığının Bilimsel Sebebi - Gerçek Ben Gelecek</title>
    </head>
    <body>
        <header>
            <p><a href="../index.html">GERÇEK BEN GELECEK</a></p>
            <span>Tan Fırat Yılmaz'a Ait Kişisel Blog</span>
            <nav>
                <span><a href="./denemeler.html">DENEMELER</a></span>
                <span><a href="https://www.benimulke.com">BENİM ÜLKE</a></span>
            </nav>
        </header>
        <main>
            <h1>Aşı Karşıtlığının Bilimsel Sebebi</h1>
            <p>5 Eylül 2021</p>
            <p>
                Bir bilimkurgu filminin içinde gibiyiz. İnsanlık olarak küresel
                dünyamızın şu ana kadarki en büyük felaketiyle mücadele
                ediyoruz. Ve bunda pek başarılı olduğumuz söylenemez. Salgına
                tam anlamıyla nokta koyacağımız tarih sürekli ileri atılıyor
                yetkililer tarafından. Sadece bizde değil bütün dünyada karar
                vericilerin ne kadar yetkin ve yetkili olduğu tartışılır.
                Birbirine kültürel, sosyal, ekonomik açılardan bu kadar bağlı
                bir dünyayı böylesine etkileyecek bir salgını öngörebilmek zordu
                elbette. Bunda hemfikirim. Ama neredeyse iki yıl geçmesine
                rağmen hala her yerde işlerin hasbelkader yürümesi insanı
                gelecekle ilgili karamsarlığa itiyor.
            </p>
            <p>
                Başından beri hemen herkesin odaklandığı konu aşının ne kadar
                sürede üretileceği ve herkese yetecek kadar aşının tedarik
                edilip edilemeyeceğiydi. Bundan iki yıl önceye, 2020’nin mart
                ayına geri dönsek herhalde çok az kişi asıl zorluğun aşıyı
                üretmek değil toplumları aşının etkinliği konusunda ikna etmek
                olacağını tahmin edebilirdi. Ama bugün her yerde yaşadığımız en
                büyük sorun bu. İnsanlar aşı olmak istemiyor, aşının ileride
                kendisine bilinmeyen zararlar vereceğinden endişe ediyor, henüz
                çocuk sahibi olmayanlar kısır olacaklarından ya da doğacak
                çocuklarında bir kusur olacağından korkuyor, insanları kitleler
                halinde ve düzenli olarak aşılamanın toplum kontrolünün yeni ve
                önceden planlanmış bir aşaması olduğunu düşünen birçok insan
                var. Elbette hemen her konuda bir komplo teorisi bulmak mevcut,
                dolayısıyla ilk akla gelen aşı karşıtlığını da komplolar
                çöplüğüne göndermek olabilir ancak bu konu üzerinde biraz daha
                ciddi durmak gerek diye düşünüyorum.
            </p>
            <p>
                Burada -ben dâhil- birçok insanın yaptığı ilk hata işin kolayına
                kaçmak ve aşı karşıtlarını cahillik ve ahmaklıkla suçlamak olsa
                gerek. Dünyanın çeşitli ülkelerinde, ama az eğitimli ama eğitim
                düzeyi yüksek, farklı dini inançlara ve siyasi görüşlere sahip,
                genç yaşlı birçok aşı karşıtı bulunuyor. ABD’den tutun
                Almanya’ya, Hindistan’dan kendi ülkemize aşı karşıtları çok
                renkli bir yelpaze oluşturuyorlar. Burada meseleyi basit bir
                modern/bağnaz, ilerici/gerici ikiliğine hapsetmek bana zor
                gözüküyor. Neden ve nasıl oluyor da birbirleriyle hemen hemen
                hiç ortak noktası bulunmayan farklı farklı insanlar aşı
                karşıtlığında buluşabiliyorlar? İnsanları aşı karşıtlığına iten
                sebepleri anlamaya çalışırsak yaşadığımız dünyayı da biraz daha
                iyi kavrayabileceğimizi düşünüyorum.
            </p>
            <p>
                Bu noktada kutsal “bilim” kelimesinin üzerinde durmak gerekiyor.
                Büyük harflerle yazılan, her tür tartışmanın gelip dayandığı
                nokta, sıradan insanın hükmünün bittiği ve konunun uzmanlarının
                sözünün geçtiği BİLİM. Dikkat edin, sürekli olarak bilimin
                hükmüne güvenmemiz, bilimin ışığında yürümemiz, biliminsanının
                doğrularını kabullenmemiz gerektiği bizlere telkin ediliyor.
                Bilimi şu ya da bu sebeple yadsıyan bir kimse tartışmasız çağın
                gerisinde kalmış, kendini yenileyememiş, modernleşme dersinde
                sınıfta kalmış bir kimsedir. Yaz başında Tunceli’ye gittiğimde
                cemevini de ziyaret etmiştim. Cemevi dedesi şuna benzer bir şey
                söylemişti: “Tüm dünyada biz din adamları sınıfta kaldık, dünya
                doktorların ve bilim adamlarının yüzü suyu hürmetine dönüyor.”
                Bu doğru mu? Din adamlarının sınıfta kaldığında hem fikiriz ama
                bilime de geçer not vermekte çok acele etmeyelim derim.
            </p>
            <p>
                Salgının başından beri yaşadığımız süreci göz önüne getirelim.
                Örneğin maske konusunu ele alalım. Önce maske kullanımının o
                kadar da gerekli olmadığı söylendi. Ardından maskenin takanı
                değil, karşıdakini koruduğu duyuruldu. Son olarak artık maskenin
                hem takanı hem de karşıdakini koruduğunu biliyoruz ya da
                korumasını umuyoruz. Dünya Sağlık Örgütü’nün salgınla mücadelesi
                yerden yere vuruldu ve özellikle ABD ve Trump tarafından örgütün
                itibarı yerle bir edildi. Çin hükümetinin salgını sakladığı ve
                geç bildirdiği, hatta belki Dünya Sağlık Örgütü’yle işbirliği
                içinde olduğu iddia edildi. Ülkemizde salgının başlangıcında
                toplumun itibar ettiği çeşitli doktorların televizyonlarda bunun
                basit ve geçici bir salgın olduğunu anlatmalarını izledik. Öte
                yandan hala birçok konuda büyük bir kafa karışıklığı var. Hangi
                aşı hangi varyanta iyi geliyor? Covid-19 atlatmış bir insanın
                vücudunda oluşan antikorlar ne kadar süreyle o kişiyi
                koruyorlar?
            </p>
            <p>
                Tüm bunlara karşı elbette bilimin tam olarak böyle bir şey
                olduğu, bilimsel düşüncenin birikerek ilerlediği, ortaya atılan
                teorilerin zaman içinde yanlışlanmasıyla geriye gerçeklerin
                kaldığı şeklinde cevap verilebilir. Ama öyleyse bu durumda şu an
                için de aynı şey iddia edilemez mi? Şu anda Covid-19’a karşı
                koruduğu söylenen bazı aşıların ya da hepsinin yarın bir gün
                zararlı olduğu yine bilim tarafından ortaya çıkarılamaz mı?
                Zaten aşı karşıtlarının da iddiası özünde bu değil mi? Mademki
                her şey ihtimallerden ibaret. Öyleyse bugün geçerli olanın yarın
                yine geçersiz adlandırılması mümkün. Dolayısıyla bilimin çok
                sesli ve birikimli doğası, bilimsel otoriteye uyulması
                çağrısıyla bir noktada çelişkiye düşüyor.
            </p>
            <p>
                Bilimin tanımıyla ilgili bu sorunun üzerine bir de tüm dünyada
                seçmenlerin genel olarak siyasete olan yabancılaşmasını da
                eklemek gerekiyor. İnsanların siyasete, siyasi partilere,
                siyasetçilere, yetkili kurumlara ve genel olarak devlete
                güvensizliği bana göre had safhada şu an. Bu durumun sadece
                bizim ülkemize özgü değil, çok gelişmiş ya da az gelişmiş tüm
                ülkelerde var olduğunu düşünüyorum. İnsanlar bugün resmi
                makamların açıklamalarına güvenemiyorlarsa bu güvensizlik bir
                gün içinde olmadı elbette. Örneğin bugün bize çok uzak gelse de,
                kuş gribinin ardından da ilaç şirketlerinin kamuoyunu yanlış
                yönlendirdiğinin ve resmi yetkililerin şirketlerle ilişkilerinin
                ortaya çıkmasını, birçok yerde hayvanların toplu itlaf
                kararlarının aslında ne kadar yanlış bir uygulama olduğunun
                tartışıldığını iyi hatırlıyorum. Bundan belki on yıl sonra da
                günümüzde yaşadığımız sürecin içinde ne tür kirli ilişkilerin
                gün yüzüne çıkacağını tahmin etmek pek zor değil.
            </p>
            <p>
                Ben burada konuya aslında şöyle bakıyorum. Modernleşme dediğimiz
                sürecin en önemli özelliklerinden biri nedir? Siyasetin,
                devletin, iktidarın, adına ne derseniz deyin özetle
                yöneticilerin otoritelerini dine, kutsallığa dayandırmasının,
                yani dinsel otoritenin sona ermesidir. Artık insanlar aklın
                yolunu izleyecek, hurafelerden, gerçekdışı hikâyelerden medet
                ummayacaklardır. Beklenti budur ya da buydu. Ancak bugün bir bu
                kadar hatta belki daha tehlikeli bir döneme girdik. Dinsellikle
                donanmış otorite kadar tehlikeli bir otorite şekli,
                bilimsellikle donanmış otorite, bilimi kuşanmış iktidar
                görüntüsüyle karşımıza çıkıyor. Bilim artık rahatlıkla iktidarın
                elinde aydınlanmışlarla cahilleri, kâfirlerle müminleri
                ayırabilecek bir silaha dönüşebiliyor. İktidarı uzmanlara teslim
                etmek, en azından uzmanlara yaslanmanın, özünde gerekli hallerde
                şeyhülislamın yardımına başvurmaktan pek bir farkı olduğunu
                düşünmüyorum. Eğer istenen halkın iktidarıysa, daha bu alanda
                kat edeceğimiz çok yol var gibi gözüküyor.
            </p>
            <p>
                Geçmişteki bütün salgınlar gibi Covid-19 belasını da öyle ya da
                böyle atlatacağımızı düşünüyorum. Ancak insanlık olarak aşmamız
                gereken çok daha büyük bir kriz var ortada ve salgına verdiğimiz
                tepkiler bu krizin sadece küçük bir kısmını oluşturuyor. Bu kriz
                sadece bizim ülkemizle sınırlı değil. Bu kriz Almanya’yı olduğu
                kadar Çin’i de, Suriye’yi olduğu kadar ABD’yi de ilgilendiriyor.
                Tüm yaşananların ardından bugün dünyada müthiş bir umutsuzluk
                hali hâkim. Bilimin hayatlarımızı kolaylaştırması, toplumlar
                arasındaki çatışmaları azaltması, dünyayı daha yaşanır bir yer
                kılması gerekmiyor muydu? Ne oldu da işler çığırından çıktı? Ne
                oldu da gelecek her geçen daha ürkütücü geliyor hepimize? Neden
                bir tane bile mutlu bir dünya tasvir eden bilimkurgu filmi ya da
                romanı yok? Cevaplarımın olduğunu iddia etmiyorum ancak çözüme
                ulaşabilmek için doğru soruları sormamız gerektiğini
                düşünüyorum.
            </p>
        </main>
        <footer>
            <p>© tfy. 2023.</p>
        </footer>
    </body>
</html>
